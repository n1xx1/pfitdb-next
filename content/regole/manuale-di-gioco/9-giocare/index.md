---
source: Manuale di Gioco, pag. 443
original-name: "Chapter 9: Playing the Game"
original-srd: https://2e.aonprd.com/Rules.aspx?ID=311
TODO: vuoto
---

# Capitolo 9: Giocare

_A questo punto hai un personaggio e sei pronto per giocare a Pathfinder! Oppure
forse sei il GM e ti stai preparando a gestire la tua prima avventura. Ad ogni
modo, in questo capitolo troverai i dettagli completi delle regole accennate nel
Capitolo 1: Introduzione. Nelle prime pagine troverai le norme generali e le
convenzioni su come giocare, per poi passare a spiegazioni più dettagliate sulle
regole per ogni modalità di gioco._

Prima di tuffarci nelle regole del gioco, è importante comprendere le tre
modalità che lo compongono, le quali determinano il ritmo dell'avventura e le
regole specifiche che andrai a usare in date situazioni. Ogni modalità scorre a
velocità differente e presenta un diverso livello di rischio per i personaggi.
Il Game Master (GM) determina la modalità più adatta alla storia e controlla la
transizione da una all'altra. Probabilmente durante le sessioni di gioco, le
modalità rivestiranno un ruolo meno formale, passando semplicemente da
esplorazione a incontro durante l'avventura per poi dirigervi a un insediamento
e svolgere attività durante la pausa.

La modalità più complessa è l'**incontro**, quella in cui l'azione assume un
ritmo intenso, perlopiù usata per il combattimento o altre situazioni ad alto
rischio. Il GM passa solitamente alla modalità incontro chiedendo ai giocatori
di "tirare per l'iniziativa", per determinare l'ordine in cui ogni personaggio
svolge il proprio turno durante l'incontro. Il tempo si divide in una serie di
round, ciascuno dei quali dura circa 6 secondi nel mondo del gioco. A ogni round
i personaggi giocanti, le altre creature e a volte persino pericoli o eventi si
alternano in ordine di iniziativa. All'inizio del turno di un partecipante,
questi può utilizzare un dato numero di azioni (in genere 3 nel caso di PG e
altre creature), oltre a un'azione speciale denominata reazione. Queste azioni e
il modo in cui le utilizzi determinano come influenzi il mondo all'interno di un
incontro.

In modalità **esplorazione** il tempo è più flessibile e il gioco assume una
forma più libera. Minuti, ore e persino giorni nel mondo del gioco passano
rapidamente nel mondo reale, mentre i personaggi viaggiano, esplorano sezioni
disabitate di un sotterraneo o giocano di ruolo durante occasioni sociali.
Spesso gli sviluppi in modalità esplorazione portano a incontri; il GM passa
alla relativa modalità fino al termine dell'incontro, per poi ritornare alla
modalità esplorazione.

La terza modalità è la **pausa**. In pausa, i personaggi corrono pochi rischi e
il passaggio del tempo si misura in giorni o periodi prolungati. In queste
situazioni puoi forgiare una spada magica, ricercare un nuovo incantesimo o
prepararti per la prossima avventura.
